---
title: Uvod u programiranje
description: Programiranje je pravljenje programa za računar. Računar može riješiti zadatak samo ako ima tačna uputstva za rješavanje. Ova uputstva u obliku računarskog programa piše programer pomoću programskog jezika. Program je znači uputstvo za riješavanje zadataka.
pubDate: '06.02.2023'
tags: ['programiranje']
heroImage: '/forPage/programming.jpg'
---

Programiranje je pravljenje programa za računar. Programi se prave pomoću nekog programskog jezika. Pomoću programskog jezika programer objašnjava računaru kako da riješi zadatak.

![Precizna uputstva za računar](https://docs.google.com/drawings/d/e/2PACX-1vRCiniEmL2Yo_EDDUCzBuDu6C-OvsQhT1SlFkZLYBEAVgvLUFiZ11ndAqUkdSqJTA45iDWGvbce2SSA/pub?w=879&h=321)

Programskih jezika ima mnogo i svi imaju svoje prednosti i mane, a zajednička osobina svih programskih jezika je komunikacija programera sa računarom. Programski jezik je prije svega jezik, a ljudi koriste jezik za komunikaciju. Ako ne znate engleski jezik onda ne možete brzo i kvalitetno komunicirati sa englezima. Učenje nekog stranog jezika zahtjeva mnogo vremena, ali što više učite gramatiku i strane riječi vaša sposobnost razumijevanja tog jezika postaje bolje.

Učenje nekog programskog jezika povećava vaše sposobnosti komuniciranja sa računarom. Računar nije osoba nego mašina, ali ta mašina ima sposobnost čitanja rečenica programskog jezika. Ta sposobnost računare izdvaja od drugih mašina. Pošto je računar mašina on razumije samo jedan jezik - mašinski jezik. Mašinski jezik ima samo dva simbola 0 i 1. Učenje mašinskog jezika je teško i skoro nemoguće. Današnji programski jezici koriste riječi iz engleskog jezika i matematičke izraze, a računari prevode ove rečenice u mašinski jezik. Programski jezici se dijele u nekoliko osnovnih grupa, a ove grupe nastale su iz načina na koji se prevode rečenice u mašinksi jezik. Rečenice programskog jezika se nazivaju linije koda, a često se i samo programiranje naziva kodiranje. Umjesto da kažemo koliko rečenica ima u tekstu, za program kažemo koliko kod ima linija? Također kažemo ova linija ima grešku, a pri tome mislimo kako rečenica nije dobra.

Programski jezik je kao svaki drugi jezik, a njegova svrha je komunikacija i ovo je veoma važno pa zapamtite to. Pomoću programskog jezika možemo računaru objasniti, rečenicu po rečenicu ili liniju po liniju, kako riješiti određeni zadatak. Računar može riješiti zadatak pomoću objašnjenja koje mi napišemo pomoću programskog jezika samo ako su ta objašnjenja jasna i tačna. Iz ove zadnje rečenice nastaju svi problemi sa kojima ćete se susretati kao programer. Računar mora imati tačna uputstva kako bi uspješno riješio zadatak.

Prilikom učenja programiranja često i mnogo puta pravimo greške ali shvatite to kao proces učenja. Iz svake greške nešto naučimo i više je ne ponavljamo, a to je recept za uspjeh. Kada napravite sve moguće greške onda ste sve naučili. Da bi bili odličan programer morate napraviti mnogo grešaka. Moj zadatak je ubrzati vaš proces učenja i pokazati najbolje načine za izbjegavanje i ispravljanje greški. Počnimo programirati.
